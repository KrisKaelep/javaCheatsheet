Tere,

Annaks natuke omapoolset tagasisidet JAVA projektide kaitsmisest (ja kursusest üldse). Osalesin vaid ühel kaitsmissessioonil, kuid ehk mõni mõte pakub huvi.

Tahaks öelda hindamise kohta, et see oli tegelikult päris paras skaala hetkel - leebemalt ei tohiks küll hinnata järgmine aasta. Hinnete jaotust ÕIS-is vaadates võib tunduda, et jaotus on liiga ühepoolne maksimumi suunas, kuid see ei arvesta sellega, et tegelik maksimum (hindamisskaala järgi) oli 96 punkti.

Järgmine aasta soovitaks veel rangemalt kohe kursuse alguses rõhuda kahte asja. Esiteks, et giti kasutamine on kohustuslik. Peale selle, milleks giti nagunii kasutama peab, on see ka suurepäraseks indikaatoriks, kuidas ja kui palju on tudeng panustanud oma projekti. Kuigi ma arvan, et õiglane on, kui projekti puhul hinnatakse lõpptulemust, siis giti commitide ajalugu näitab ikka üsna hästi ära, kas keskmisest nigelama lõpptulemuse saamise taga ongi natuke aeglasemalt omandatud oskused või lihtsalt puudulik töö. Aeglasemad oskuste omandajad saavad alati iseseisva tööga järele jõuda, aga lihtsalt tegemata jätmist minu arust tolereerima ei peaks.

Nägin ka ühte korraliku projekti kaitsmist, kus töö polnud enne esitamist gitis üldsegi üleval. Siuke asi ärataks mul kohe kahtlust, et kas võib olla tegu plagiaadiga. Õnneks tudeng vastas paarile küsimusele, mis viitasid et ta ikka jagab oma projektist. Aga git peaks ikka kogu projekti järjepidevuse nägemiseks olema kindlasti rangelt kohustuslik.

Teine asi, mida peab sama moodi nõudma nagu giti kasutamist on ka OOP või siis klasside kasutamine. Nägin ühte tööd, kus tudeng oli korralikult vaeva näinud ja teinud päris pika projekti, kuid kogu kood oli ühes klassis (see oli üks šifreerimiste-dešifreerimiste prorgamm). Ilmselgelt on tal üks oluline kontseptsioon omandamata jäänud. Ma saan muidugi suurepäraselt aru, et klassi kontseptsiooni ja selle taga oleva idee mõistmine ongi selline asi, et seda ei pruugi kohe ära tabada. Kui muidugi ükskord aru saada, siis pole maailm kunagi enam endine :)

Tegelikult mõistsin klassi olemust ise ka alles hiljuti. Olen mõelnud, et kuidas seda paremini selgeks teha algajatele. Mind aitas see, kui ma kujutasin ette kuidas oleks mingit projekti teha koos paarilisega või väikeses grupis. Ei kujutaks ette, et iga progeja peaks täpselt kursis olema, mida teise inimese kood teeb. Projekti klassideks jagamine, kus on kokku lepitud vaid public meetodid ja nende sisend ja väljundite formaadid on selles valguses ainuloogiline lahenduskäik. Kui need asjad toimivad, siis polegi vaja täpselt teada, kuidas teine progeja oma kirjutatud klassi sees private  meetodi sees tegelikke ülesandeid lahendab.

Igastahes toetan seda giti ja klasside asja ja soovitan siis uuel aastal kohe alguses ära öelda, et ilma nende on mitte arvestatud. Seda paar korda korrata, siis vast saadakse aru, et tõsi taga.

Kirjutan veel proffidest ka enne kui joone alla tõmban sellele kirjale, sest olen niigi pikalt kirjutanud. Kaitsmisel nägin ühte proffi, kes sai projekti eest max punktid - mis on ka loogiline, sest tabeli järgi oli kõik justkui olemas, kuid repositooriumi commite vaadates on näha, et esimene commit oli tehtud päev enne kaitsmist ning kokku oli projektis vaid 4 commiti. Mul ei ole kahju kui inimene, kes oskab ja teab saab lihtsa vaevaga projektiga maha, aga see oli küll korralik lati alt läbi jooksmine.

Seda nähes tekkis mõte, et proffidele - kes julgevad end kohe semestri algul nii nimetada - võiks pigem pakkuda rakendust teiste õpetamisel. Mingis juhendaja/tuutori/konsultandi rollis. Chatis Jorma täitis seda funktsiooni päris hästi, kuid teda oli ainult üks. Ideaalis võiks igal projektil olla määratud kindel nõustaja, siis ma usun et pöördutaks tema poole aktiivsemalt. See muidugi ideaalis nõuaks, et umbers iga 10 algaja kohta tuleks umbes 1 proff. Vastasel juhul läheks koormus liiga suureks.

Samal ajal võiks siis profi ülesanne olla ka ise teatud aktiivsusega hoida silma peal tudengite repodel, et siis jooksvalt juba saaks kommenteerida - et "ära kirjuta kõike ühte klassi", vms. Ühtlasi saaks anda profist nõustaja sulle nõu hindamisel, sest selle 8 minuti jooksul tegelikult pilti ei saa, palju tudeng täpselt tööd teinud on ja mida omandanud. Juba 5-10 minutit per repo enne kaitsmist koodis ringi vaadata annab juba mingigi ette kujutuse tasemest.

Aga muidu oli väga suur rõõm näha entusiastlikke inimesi, kes semestri algul nimetasid end veel algajateks ja täielikeks võhikuteks, esitamas oma vingeid projekte. Neid jälgides, siis ei saa mitte kellelgi olla kobisemist, et siin kursusel midagi võimatut õpetati. Kõik jäi ikka igaühe isikliku panustamise taha.

Igaljuhul oli tore õppida koos JAVA-t ja edu järgmiste tudengitega.

Tervitades,
