Tere

Kuna Sa oled korduvalt öelnud, et võiksime saata tagasisidet i200 lehe kohta, ja ma just võtsin kätte ja lugesin ta ühe jutiga algusest lõpuni läbi, siis ma saadan paar asja, mida märkasin. Igaks juhuks ütlen ette, et tegemist pole oluliste vigade või puudujääkidega - vastupidi, arvan, et leht on praegusel kujul ikka tohutuks abiks algajale. Kuna praktikumi aega on väga vähe, siis ilma selle leheta oleks päris raske.  :)


Mõned veakesed:
1) Mitmes kohas järjest on "väärtus" asemel "värtus". Findiga leiad.
2) HashMap - Kasutamine - Loo uus: seal on teise koodireaga midagi juhtunud - näeb vigane ja vildakas välja.
3) ChoiceBox alla on jäänud fraas "Seletav tekst" - ilmselt peaks selle fraasi asemel olema päriselt ka seletav tekst. :)


Kuskile päris algusesse võiks lisada paar üldist nippi ja õpetust neile, kes on täitsa-täitsa algajad ja suudavad vaevu iseseisvalt arvutit kasutada:
1) Võiks olla soovitus kodus läpaka peal programmeerida ingliskeelse klaviatuuriga (koolis on suurtel arvutitel eestikeelsed klaviatuurid, aga läpaka peal lähed hulluks, enne kui õiget sorti sulud vm sümbolid üles leiad, sest nupud on eri keeltes nihkes). Samuti võiks mainida, et alt+shift nupuvajutusega saab kiiresti klaviatuuri keelt vahetada. Teeb elu lihtsamaks.

2) Encodingust paar sõna. Kes pole varem üldse programmi või veebilehte kirjutanud, ei tea sellest midagi, et milline encoding üldse eesti keelele sobib. Ja muidugi, et kust seda Javas muuta saab (ma ise sain juba hakkama - oli väga lihtne, kuigi mõned pealtnäha targemadki ei osanud esialgu nõu anda). Lisaks peaks olema muidugi hoiatus, et täpitähed võivad olla stringis, aga koodis endas võiks vältida.


3) Stage ja scene selgituseks võiks kasutada pigem mõnda programmiakent (kas või brauserit), mitte teatrit, sest see jääb kaugeks ning on veidi keerulisem seostada. Tegelikult oli i200 lehel küll mõlemad seletused olemas, nii et sellega on juba korras, aga mäletan, et praktikumis oli kasutusel teatri-analoog ja see oli natuke segadusttekitav. Võibolla ma pole piisavalt kultuurne lihtsalt. :)


Kui midagi veel lisada, siis näiteks seda:

1) SQL tabeli väljaprint - CSV-sse või konsooli või kuhuiganes. Igatahes mingi variant, kus näed tervet tabelit - vigade otsimise juures on see suureks abiks.

2) File - Faili lugemine. Kuna eelnevalt on faili kirjutamise näites kasutatud reanumbreid, siis faili lugemise juures tekib kohe küsimus, et kas seal saaks ka lugeda kindla rea pealt andmeid. Võib lisada näitesse. Samas pole ilmselt kõige olulisem funktsioon - neid, kes seda projektis kasutavad, pole vist palju.


Igatahes väga võimas leht on see! Aitäh!

Ja eelmise praktikumi kommenteeritud kood on ka väga kasulik. :)


Tervisi,
Rutt Lindström
